
# Dhammacakkappavattanasutta

## Part 1

(Evam-me sutaṁ) Ekaṁ samayaṁ bhagavā bārāṇasiyaṁ viharati isipatane migadāye. Tatra kho bhagavā pañcavaggiye bhikkhū āmantesi:   

"Dveme, bhikkhave, antā pabbajitena na sevitabbā. / *Katame dve?* /

Yo cāyaṁ kāmesu kāmasukhallikānuyogo hīno gammo pothujjaniko anariyo anatthasaṁhito, yo cāyaṁ attakilamathānuyogo dukkho anariyo anatthasaṁhito.   

Ete'te kho, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.   

Katamā ca sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?   

Ayameva ariyo aṭṭhaṅgiko maggo, seyyathidaṁ - sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.   

Ayaṁ kho sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.   

## Part 2

Idaṁ kho pana, bhikkhave, dukkhaṁ ariyasaccaṁ:<br /> 
jātipi dukkhā, jarāpi dukkhā,/ *byādhipi dukkhā* /, maraṇampi dukkhaṁ, sokaparideva dukkha domanass'upāyāsā pi dukkhā, appiyehi sampayogo dukkho, piyehi vippayogo dukkho, yampicchaṁ na labhati tampi dukkhaṁ - saṅkhittena pañcupādānakkhandhā dukkhā.   

Idaṁ kho pana, bhikkhave, dukkhasamudayo/*aṁ* ariyasaccaṁ:<br /> 
yāyaṁ taṇhā ponobbhavikā nandirāgasahagatā tatratatrābhinandinī, seyyathidaṁ - kāmataṇhā, bhavataṇhā, vibhavataṇhā.   

Idaṁ kho pana, bhikkhave, dukkhanirodho/*aṁ* ariyasaccaṁ:<br /> 
yo tassāyeva taṇhāya asesavirāganirodho cāgo paṭinissaggo mutti anālayo.   

Idaṁ kho pana, bhikkhave, dukkhanirodhagāminī paṭipadā ariyasaccaṁ:<br /> 
ayameva ariyo aṭṭhaṅgiko maggo, seyyathidaṁ - sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.

## Part 3   

('Idaṁ dukkhaṁ) ariyasaccan'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhaṁ ariyasaccaṁ **pariññeyyan**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhaṁ ariyasaccaṁ **pariññātan**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

--- 

'Idaṁ dukkhasamudayo/*aṁ* ariyasaccan'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhasamudayo/*aṁ* ariyasaccaṁ **pahātabban**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhasamudayo/*aṁ* ariyasaccaṁ **pahīnan**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

---

'Idaṁ dukkhanirodho/*aṁ* ariyasaccan'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhanirodho/*aṁ* ariyasaccaṁ **sacchikātabban**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhanirodho/*aṁ* ariyasaccaṁ **sacchikatan**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

---

'Idaṁ dukkhanirodhagāminī paṭipadā ariyasaccan'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhanirodhagāminī paṭipadā ariyasaccaṁ **bhāvetabban**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

'Taṁ kho panidaṁ dukkhanirodhagāminī paṭipadā ariyasaccaṁ **bhāvitan**'ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.   

## Part 4

(Yāvakīvañca me, bhikkhave), imesu catūsu ariyasaccesu evan-ti-parivaṭṭaṁ dvādasākāraṁ yathābhūtaṁ ñāṇadassanaṁ na suvisuddhaṁ ahosi, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya 'anuttaraṁ sammāsambodhiṁ abhisambuddho paccaññāsiṁ.     

Yato ca kho me, bhikkhave, imesu catūsu ariyasaccesu evan-ti-parivaṭṭaṁ dvādasākāraṁ yathābhūtaṁ ñāṇadassanaṁ suvisuddhaṁ ahosi, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya 'anuttaraṁ sammāsambodhiṁ abhisambuddho paccaññāsiṁ,   

ñāṇañca pana me dassanaṁ udapādi: 'akuppā me vimutti, ayamantimā jāti, natthi dāni punabbhavo'"ti.   

Idamavoca bhagavā. Attamanā pañcavaggiyā bhikkhū bhagavato bhāsitaṁ abhinanduṁ. 

Imasmiñca pana veyyākaraṇasmiṁ bhaññamāne āyasmato koṇḍaññassa virajaṁ vītamalaṁ dhammacakkhuṁ udapādi. "yaṁ kiñci samudayadhammaṁ sabbaṁ taṁ nirodhadhamman"ti.   

## Part 5

(Pavattite ca pana bhagavatā) dhammacakke bhummā devā saddamanussāvesuṁ:   

"Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin"ti.   

Bhummānaṁ devānaṁ saddaṁ sutvā cātumahārājikā devā saddamanussāvesuṁ.  
Cātumahārājikānaṁ devānaṁ saddaṁ sutvā, tāvatiṁsā devā saddamanussāvesuṁ.  
Tāvatiṁsānaṁ devānaṁ saddaṁ sutvā, yāmā devā saddamanussāvesuṁ.  
Yāmānaṁ devānaṁ saddaṁ sutvā, tusitā devā saddamanussāvesuṁ.  
Tusitānaṁ devānaṁ saddaṁ sutvā, nimmānaratī devā saddamanussāvesuṁ.  
Nimmānaratīnaṁ devānaṁ saddaṁ sutvā, paranimmitavasavattī devā saddamanussāvesuṁ.  
Paranimmitavasavattīnaṁ devānaṁ saddaṁ sutvā, Brahmakāyikā devā saddamanussāvesuṁ:  

"Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin"ti.   

Iti-ha tena khaṇena tena muhuttena, yāva brahmalokā saddo abbhuggacchi.  
Ayañca dasasahassilokadhātu saṅkampi sampakampi sampavedhi. Appamāṇo ca *uḷāro*/ oḷāro obhāso loke pāturahosi atikkam'eva devānaṁ dev'ānubhāvaṁ.   

Atha kho bhagavā udānaṁ udānesi: "aññāsi vata bho, koṇḍañño, aññāsi vata bho, koṇḍañño"ti. Iti hidaṁ āyasmato koṇḍaññassa "aññāsikoṇḍañño" tveva nāmaṁ ahosīti.   

