# Ādittapariyāyasutta
## Part 1

(Evam-me sutaṁ.) Ekaṁ samayaṁ Bhagavā, Gayāyaṁ viharati gayāsīse, saddhiṁ bhikkhu-sahassena. Tatra kho Bhagavā bhikkhū āmantesi:

Sabbaṁ bhikkhave ādittaṁ. Kiñ-ca bhikkhave sabbaṁ ādittaṁ? Cakkhuṁ bhikkhave ādittaṁ. Rūpā ādittā. Cakkhu-viññāṇaṁ ādittaṁ. Cakkhu-samphasso āditto. Yam-p'idaṁ cakkhu-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tam-pi ādittaṁ. 

Kena ādittaṁ? ādittaṁ rāg'agginā dos'agginā moh'agginā, ādittaṁ jātiyā jarā-maraṇena, sokehi paridevehi dukkhehi domanassehi upāyāsehi ādittan-ti vadāmi.

Sotaṁ ādittaṁ. Saddā ādittā. Sota-viññāṇaṁ ādittaṁ. Sota-samphasso āditto. Yam-p'idaṁ sota-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tam-pi ādittaṁ. 

Kena ādittaṁ? ādittaṁ rāg'agginā dos'agginā moh'agginā, ādittaṁ jātiyā jarā-maraṇena, sokehi paridevehi dukkhehi domanassehi upāyāsehi ādittan-ti vadāmi.

Ghānaṁ ādittaṁ. Gandhā ādittā. Ghāna- viññāṇaṁ ādittaṁ. Ghāna-samphasso āditto. Yam-p'idaṁ ghāna-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tam-pi ādittaṁ. 

Kena ādittaṁ? ādittaṁ rāg'agginā dos'agginā moh'agginā, ādittaṁ jātiyā jarā-maraṇena, sokehi paridevehi dukkhehi domanassehi upāyāsehi ādittan-ti vadāmi.

Jivhā ādittā. Rasā ādittā. Jivhā-viññāṇaṁ ādittaṁ. Jivhā-samphasso āditto. Yam-p'idaṁ jivhā-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tam-pi ādittaṁ. 

Kena ādittaṁ? ādittaṁ rāg'agginā dos'agginā moh'agginā, ādittaṁ jātiyā jarā-maraṇena, sokehi paridevehi dukkhehi domanassehi upāyāsehi ādittan-ti vadāmi.

Kāyo āditto. Phoṭṭhabbā ādittā. Kāya- viññāṇaṁ ādittaṁ. Kāya-samphasso āditto. Yam-p'idaṁ kāya-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tam-pi ādittaṁ. 

Kena ādittaṁ? ādittaṁ rāg'agginā dos'agginā moh'agginā, ādittaṁ jātiyā jarā-maraṇena, sokehi paridevehi dukkhehi domanassehi upāyāsehi ādittan-ti vadāmi.

Mano āditto. Dhammā ādittā. Mano-viññāṇaṁ ādittaṁ. Mano-samphasso āditto. Yam-p'idaṁ mano-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tam-pi ādittaṁ. 

Kena ādittaṁ? ādittaṁ rāg'agginā dos'agginā moh'agginā, ādittaṁ jātiyā jarā-maraṇena, sokehi paridevehi dukkhehi domanassehi upāyāsehi ādittan-ti vadāmi.

## Part 2

(Evaṁ passaṁ bhikkhave) sutavā ariya-sāvako, cakkhusmiṁ pi nibbindati. Rūpesu pi nibbindati. Cakkhu-viññāṇe pi nibbindati. Cakkhu-samphasse pi nibbindati. Yam-p'idaṁ cakkhu-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tasmiṁ pi nibbindati.

Sotasmiṁ pi nibbindati. Saddesu pi nibbindati. Sota-viññāṇe pi nibbindati. Sota-samphasse pi nibbindati. Yam-p'idaṁ sota-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tasmiṁ pi nibbindati.

Ghānasmiṁ pi nibbindati. Gandhesu pi nibbindati. Ghāna-viññāṇe pi nibbindati. Ghāna-samphasse pi nibbindati. Yam-p'idaṁ ghāna-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tasmiṁ pi nibbindati.

Jivhāya pi nibbindati. Rasesu pi nibbindati. Jivhā-viññāṇe pi nibbindati. Jivhā-samphasse pi nibbindati. Yam-p'idaṁ jivhā-samphassa- paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tasmiṁ pi nibbindati.

Kāyasmiṁ pi nibbindati. Phoṭṭhabbesu pi nibbindati. Kāya-viññāṇe pi nibbindati. Kāya-samphasse pi nibbindati. Yam-p'idaṁ kāya-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tasmiṁ pi nibbindati.

Manasmiṁ pi nibbindati, dhammesu pi nibbindati. Mano-viññāṇe pi nibbindati. Mano-samphasse pi nibbindati. Yam-p'idaṁ mano-samphassa-paccayā uppajjati vedayitaṁ, sukhaṁ vā dukkhaṁ vā adukkham-asukhaṁ vā, tasmiṁ pi nibbindati.

Nibbindaṁ virajjati. Virāgā vimuccati. Vimuttasmiṁ vimuttam-iti ñāṇaṁ hoti. 'Khīṇā jāti, vusitaṁ Brahma-cariyaṁ, kataṁ karaṇīyaṁ, nāparaṁ itthattāyā-ti' pajānātī-ti.'

(Idam-avoca Bhagavā.) Attamanā te bhikkhū Bhagavato bhāsitaṁ abhinanduṁ. Imasmiñ-ca pana veyyākaraṇasmiṁ bhaññamāne, tassa bhikkhu-sahassassa anupādāya, āsavehi cittāni vimucciṁsū-ti.


